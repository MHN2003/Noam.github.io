---
layout: post
title: نیمه خالی لیوان هویت 
subtitle: 
banner: https://img.freepik.com/premium-photo/majestic-sunrise-sea-soothing-oil-painting_901408-25124.jpg
tags: شطحیات
---

##  نیمه خالی لیوان هویت

هویت امروز پاشنه‌آشیل هرملتی است که هواخواه ماندگاری‌ای توأم با رستگاری است!
آنچه که امروز در زیرپوست جهان در حال به‌وقوع پیوستن است تغییر هویت ملت‌ها است، علی‌الخصوص مللی که در گذشته خود هویتی مستقل و اصیل را پیوست تاریخ خود کرده‌اند. این که چگونه این تغییر الحق والانصاف عظیم برای هر ملتی درحال رخ دادن است، موضوعی است بسیار بسیط و منشعب که مجال گفت و گو درباره آن در این نطقک نمی‌گنجد، روی گفتار این حقیر با فسلفه اهمیت این موضوع است که گرچه این هم خود موضوعی است پر شاخ و برگ لکن ذکر مواردی در باب اهمیت این موضوع در این فرصت کوتاه ضروری است.

هویت چیست؟
در حقیقت تعریف دقیقی برای هویت وجود ندارد، علت آن است که مؤلفه‌های آن روز به روز درحال تغییر است، هرچند که مؤلفه‌های ثابت هم کم ندارد اما مهم‌تر آن است که هویت جدای از تعریف آن، حتما برای فرد و اجتماع مقرر گردد، امروز این احساس که انسان در اجتماع و در فردیت‌ش برای خود جایگاهی قائل باشد که معرف هویت او شود بسیار برای او اهمیت دارد هرچند که خودش از آن بی‌خبر باشد؛ هویت همچون ظرفی است که هنگامی که حدود و ثغورش معلوم شود دیگر هرمایعی درآن بریزی به فرم آن درمی‌آید چه حدودش کم باشد چه زیاد، این مسئله برای ما روشن می‌کند که حکومت ها برای ایجاد تناسب و همدلی و هماهنگی در اجمتاع نیاز به داشتن هویت دارند جدای از تعریف آن و این لزوم وجود هویت را مشخص می‌سازد، حال سؤال اینجاست اکنون که لزوم وجود هویت مبرهن است، اگر در تعریف این هویت برای یک اجتماع اشتباهی رخ دهد یا تعریف مطابق با خصائل انسانی نباشد و یا حتی افرادی در بیرون از یک مجموعه تعریفی ارائه دهند چه اتفاقی رخ خواهد داد؟ بیایید ببینیم یک خلاء در تعریف مفاهیم مربوط به حوزه هویت چه پیامدهایی می‌تواند داشته باشد؛ فرانسیس فوکویاما جایی در کتابش به نام **هویت** روایتی دارد از یک نمونه از این رخداد ها که مشتی‌است از خروارها نمونه دیگر، او می‌گوید:


> قانون اساسی آمریکا با این بیانیه آغاز میشود: « ما، مردم ایاالت متحده، به منظور تشکیل یک اتحاد جامع‌تر، استقرار عدالت، تأمین آسایش ملی، تضمین دفاع مشترک، ارتقاء رفاه عمومی و حفظ برکات آزادی، برای خود و آیندگان‌مان، قانون اساسی حاضر را برای ایاالت متحده آمریکا وضع و مقرر می‌نماییم.» قانون اساسی به روشنی می‌گوید که مردم مستقل هستند و دولت مشروع، به‌واسطه اراده آن‌هاست که جریان دارد. اما تعریف نمی‌کند که مردم چه کسانی هستند، یا براساس چه معیاری، افراد جزو جامعه ملی به حساب می‌آیند.
> 
> این موضوع مسکوت در قانون اساسی آمریکا سؤالات مهمی را مطرح می‌کند: هویت ملی از کجا می‌آید و چگونه تعریف می‌شود؟ برای « مردم » که حاکمیت آن‌ها اساس انتخاب دموکراتیک است، چه دستاوردی دارد؟ آیا چندگانگی فرهنگی، هم بصورت بالفعل و هم به عنوان یک ایدئولوژی، حس مجدد درکی مشترک از هویت ملی بین جمعیت‌هایی است که متنوع‌اند؟
> 
> این شکست قانون اساسی ایالات متحده در تعریف اینکه چه کسانی، مردمان آمریکایی، به‌شمار می‌آیند، مشکلی بزرگ‌تر را برای تمامی دموکراسی‌های لیبرال به‌بار آورده است. پیر مننت، نظریه‌پرداز سیاسی، اشاره می‌کند که والاترین دموکراسی‌ها بر پشته‌ی ملت‌های از پیش‌آماده ساخته‌شده، جوامعی که حس ملی جا افتاده‌ای از هویت ملی که مردم خودمختار را تعریف کرده است. اما آن ملت‌ها، دموکراتیکی بنا نشده بودند.


تعریف هویت همچون بازی‌ای است که هرکس زودتر برای دیگران نسخه‌ای بپیچد پیروز است چون هویت است که مسالک فردی و اجتماعی یک کشور را می‌سازد و ماندگاری و رفتار های آینده‌ساز را تثبیت می‌کند ، و اینست اگر باید در موضوع هویت مسامحه ننمود و نیمه خالی لیوانش را از زیر سبیلهای مبارک رد نکرد؛ یادمان نرود امروز سلاح سلطه تلقیح هویتش یا هویت دلخواهش به کشورهایی است که بدلیل نداشتن هویتی مستقل و عقل‌مبنا آمادگی دریافت آن‌را دارند و یا کشورهایی که هویتی اصیل دارند لکن سلطه پسند نیست و باید بالاجبار عوض شود. در این گیرودار کنونی هویت، کوچک‌ترین حرکتی در جهت تقویت هویت حقیقی، ملی و اصیل‌مان فارق از هرگونه جناح‌بازی، حرکتی است مجاهدانه.